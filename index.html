<!doctype html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1">

    <title>Vichitrachitta</title>
    <link href="https://cdn.jsdelivr.net/npm/bootstrap@5.3.2/dist/css/bootstrap.min.css" rel="stylesheet" integrity="sha384-T3c6CoIi6uLrA9TneNEoa7RxnatzjcDSCmG1MXxSR1GAsXEV/Dwwykc2MPK8M2HN" crossorigin="anonymous">
  </head>
  <body style="padding: 2% 2% 2% 2%;">



    <h1 class="fw-bold">ಮಧುವಂತಿಯಂತಿರಲಿ ಪ್ರೇಮ
    </h1>
    <img src="img/Shiva sati.jpg" class="img-fluid" alt="shiva & Sati pure love">
    <br>
    <br>
    <div>
        <p class="text-center" class="lead" class="text-break">
                 &emsp;  &emsp; &emsp;  &emsp;   &emsp;  &emsp;                       ಪ್ರೇಮವೆಂಬುದರ ಅರ್ಥವೇ ಬಗೆಹರಿಯದು. ಅದನ್ನು ನಿರೂಪಿಸುವ ಶೈಲಿಯೂ ವಿಭಿನ್ನವಾದದ್ದು. ಏಕೆಂದರೆ ಇಲ್ಲಿ ಸ್ವಾತಂತ್ರ್ಯವಿದೆ. ಪ್ರೇಮದ ಪರಿಕಲ್ಪನೆ ಹಲವರಿಗೆ ಹಲವು ರೀತಿಯಲ್ಲಿರಬಹುದು. ವ್ಯಾಖ್ಯಾನಿಸುವ ವೈಖರಿ ಅವರವರ ವೈಚಾರಿಕತೆಗೆ ಬಿಟ್ಟಿದ್ದು. ಕಿರುನಗುವಿನಿಂದ ಆರಂಭವಾಗಿ ಅಳುವಿನಿಂದ ಕೊನೆಗೊಳ್ಳಬಹುದು. ಮಂದಹಾಸದಿಂದ ಶುರುವಾಗಿ ಸಂತೃಪ್ತಿಯಿಂದ ಮುಗಿಯಬಹುದು. ಮನರಂಜನಾ ಮಾಧ್ಯಮಗಳ 'ಪ್ರೀತಿ ' ಅವರಿಗೇ ಪ್ರೀತಿ. ಅವುಗಳ ಪ್ರಭಾವದಿಂದಲೊ ಏನೊ ನಮ್ಮಲ್ಲೂ 'ತರಹೇವಾರಿ ಪ್ರೇಮಗಳು' ಕಾಣಸಿಗುತ್ತವೆ. ಸ್ವಾತಂತ್ರ್ಯವೆಂದ ಮೇಲೆ ಅದರ ದುರ್ಬಳಕೆ ಆಗಲೇ ಬೇಕಲ್ಲ. ನಮ್ಮಲ್ಲಿ ಪ್ರೀತಿಯ ಮಾಧುರ್ಯವನ್ನು ಸವಿಯುವ ಪಾಚಕರಿಗಿಂತ ಅವಕಾಶಕ್ಕಾಗಿ ಸದಾ ಹವಣಿಸುವ ಕೀಚಕರೆ ಅಧಿಕವೇನೊ ಎಂದು ಒಮ್ಮೊಮ್ಮೆ ಅನಿಸುವುದಿದೆ. ಹಾಗೆ ಅನಿಸಿದಾಗ ಇಡೀ ಸಮಾಜವೇ ಅಸಹ್ಯಕರವಾಗಿರುವಂತೆ ಗೋಚರಿಸುತ್ತದೆ. ಇಂದ್ರಿಯವನ್ನು ನಿಗ್ರಹಿಸದವ ಹೇಗೆ ಪುರುಷನಾದಾನು. ಹಾಗೆಯೇ ಇಲ್ಲಿ ಎಲ್ಲರೂ ಸೀತಾಮಾತೆಯ ಆದರ್ಶ ಪಾಲಿಸುವವರೂ ಅಲ್ಲ. ಹೌದು ಹದಿ ಹರೆಯದಲ್ಲಿ ದೇಹ ಮನದ ಮಾತನ್ನು ಕೇಳಲಾರದು ಆದರೆ ಇಪ್ಪತ್ತು-ಎಪ್ಪತ್ತರ ಹರೆಯದಲ್ಲೂ ಅಂದರೆ ಏನರ್ಥ!? ಪ್ರೇಮ ಮಾನಸಿಕ ಅನುಬಂಧ. ಕಾಮ ತನು-ಮನಗಳ ಮಿಲನ. ಆದರೆ ಇಲ್ಲಿ ನಡೆಯುವುದಿದೆಯಲ್ಲ ಅದು ಪ್ರೇಮವೂ ಅಲ್ಲ, ಕಾಮವೂ ಅಲ್ಲ. ಇದು ವಿಕೃತಿ; ಇದು ಮೃಗತೃಷೆ. ಪಾರ್ಕಿನ ಪೊದೆಗಳಲ್ಲಿ, ಥಿಯೇಟರಿನ ಮೂಲೆಯ ಕತ್ತಲಲ್ಲಿ, ಪಬ್ಬಿನ ವರ್ಣರಂಜಿತ ಮಬ್ಬು ಬೆಳಕಿನಲ್ಲಿ ನಡೆಯುವುದೆಲ್ಲವೂ ಬಹುತೇಕ ಇದೇ.ಕೇವಲ ದೈಹಿಕ ಆಕರ್ಷಣೆಯೇ ಪ್ರೇಮವೆಂದಾದರೆ ಭಾವನೆಗಳಿಗೆ ಬೆಲೆಯಾದರೂ ಏನು. ಅನುರಾಗವೆಂದರೆ ಭಾವನಾತ್ಮಕವಾದುದು.  ನಿನ್ನೆ ಅವಳು/ನು, ಇಂದು ಇನ್ನೊಬ್ಬರು, ನಾಳೆ ಮತ್ತಿಬ್ಬರು ಎಂದರೆ ಅದು ಪ್ರೇಮವಲ್ಲ. ನಮ್ಮಲ್ಲಿನ "ಜೊಲ್ಲು ಜನ"ರನಂತೂ ಕೇಳುವುದೇ ಬೇಡ. ಇನ್ನು ನೀವು ಇದರಲ್ಲೇನು ತಪ್ಪು ಎಂದು ಕೇಳಿದಿರಾದರೆ ನಿಮಗೂ ವ್ಯಭಿಚಾರಿಗಳಿಗೂ ವ್ಯತ್ಯಾಸವಿಲ್ಲ; ಅವರಿಗಾದರೂ ವೃತ್ತಿಯ ನಿಯತ್ತಿದೆ ಬಿಡಿ!!. ಅಂದ ಹಾಗೆ ನಮಗೆ ಪ್ರಶ್ನಿಸುವ ಹಕ್ಕಿಲ್ಲ ಏಕೆಂದರೆ ಇದು ಅವರವರ ವೈಯಕ್ತಿಕ ದಾಸ್ಯ. ಕ್ಷಮಿಸಿ ವೈಯಕ್ತಿಕ ಸ್ವಾತಂತ್ರ್ಯ. ನಾನು ಈ ವಿಚಾರಗಳನ್ನು ನೋಡುವ ದೃಷ್ಟಿಕೋನ ಸರಿಯಿಲ್ಲವೆಂದೂ ಕೆಲವರು ಹೇಳಿದ್ದಿದೆ. ಆದರೆ ಅದು ಎಲ್ಲಾ ಕೋನದಿಂದಲೂ ಒಂದೇ ಅರ್ಥ ನೀಡುತ್ತದೆಯಲ್ಲ...!
<br>
<br>
   &emsp;  &emsp; &emsp;  &emsp;   &emsp;  &emsp; ಹೌದು ನನಗೇನೋ ಪ್ರೀತಿ-ಪ್ರೇಮಗಳ ಅನುಭವವಿಲ್ಲದಿರಬಹುದು. ಬಹುಶಃ ನನಗದು ಬಾರದು ಕೂಡ. ಪ್ರೇಮಿಸುವ ಪರಿಯೊ, ವೈಖರಿಯೊ ನನಗಂತೂ ತಿಳಿಯದು. ನಾಚಿಕೆ, ಹಿಂಜರಿಕೆ ಸ್ವಭಾವದ ನನಗೆ, ಹುಡುಗಿಯರೊಡನೆ ಮಾತನಾಡಲೂ ಮುಜುಗರಗೊಳ್ಳುವ ನನಗೆ ಇವೆಲ್ಲ ದೂರದ ಮಾತು. ಇದನ್ನೇ ದಾಳವಾಗಿಸಿಕೊಂಡು ನನ್ನನ್ನು ಆಡಿಸಿ-ಕಾಡಿಸುವ ಸ್ನೇಹಿತರಿಗೇನು ಕೊರತೆಯಿಲ್ಲ. ಗೆಳೆಯರೇ ಹೇಳುವಂತೆ "ಮಗಾ ನಿನ್ನ  ಯಾರಾದ್ರೂ ಲವ್ ಮಾಡಿದ್ರೆ ಅವ್ರೆ ಎಲ್ಲ ಹೇಳ್ಕೊಡ್ಬೇಕಾಗತ್ತೆ" ಎನ್ನುವಷ್ಟು ಅನಾನುಭವಿ ನಾನು. ಆದರೂ ಪರಿಶುದ್ಧ ನಿಷ್ಕಲ್ಮಶ ಪ್ರೇಮದ ಅನುಭವ ನನಗಿದೆ. ಮಾತೆಯ ಮಮತೆ, ತಂದೆಯ ವಾತ್ಸಲ್ಯ, ನಿಮ್ಮ ನಾಯಿ ನಿಮಗೆ ತೋರುವ ವಿಧೇಯತೆಗಳೆಲ್ಲವೂ ಕಲ್ಮಶ ರಹಿತ ಪ್ರೀತಿಯೆ ಆಗಿದೆ. ಅಷ್ಟೇ ಅಲ್ಲದೆ ನಾನು ಮನೋವಿಜ್ಞಾನವನ್ನು ಆಳವಾಗಿಯೇ ಬಲ್ಲೆ. ಪಡೆದಿರುವ ಐದಾರು ಡಿಗ್ರಿಗಳಲ್ಲಿ ಅದೂ ಕೂಡ ಒಂದು ಎಂದು ಕೊಚ್ಚಿಕೊಳ್ಳುವಷ್ಟು ತಿಳಿದಿರುವೆ. ಆದ್ದರಿಂದಲೆ ಪ್ರೇಮವೆಂದರೆ ಕೇವಲ Oxytocin, Serotonin, Dopamineಗಳೆಂಬ ಹಾರ್ಮೋನುಗಳೆಂದು ನಾನು ಹೇಳಬಹುದು. ಆದರೆ ಮನುಷ್ಯ ವಿಚಾರವಂತ; ಭಾವನಾ ಜೀವಿ. ವಿಜ್ಞಾನಕ್ಕೂ, ವೈಚಾರಿಕ ತರ್ಕಕ್ಕೂ ನಿಲುಕದ ಅಗೋಚರ ಶಕ್ತಿ ಮಾನವನ ಮನದಲ್ಲಿದೆ. ಅದರ ಸದುಪಯೋಗ ನಮ್ಮ ಕೈಯಲ್ಲಿದೆ. ಬರೆಯುವ ಪ್ರತಿ ಅಕ್ಷರ, ನುಡಿಸುವ ಪ್ರತಿ ಸ್ವರ, ಚಿತ್ರಿಸುವ ಪ್ರತಿ ರೇಖೆಗಳನ್ನು ಅನುಭವಿಸಿ ಭಾವ ಪರವಶತೆಯ ಆನಂದವನ್ನು ಆಸ್ವಾದಿಸಬೇಕೆಂಬುದು ನನ್ನ ವರಸೆ. ವೈಜ್ಞಾನಿಕ ದಿಸೆಯಿಂದ ನೋಡಿದರೆ ಇದು ಕೂಡ ಪ್ರೇಮವೆ.<br>
<br>
   &emsp;  &emsp; &emsp;  &emsp;   &emsp;  &emsp; ಪ್ರೀತಿ-ಪ್ರೇಮಗಳ ಬಗ್ಗೆ ನನಗೆ ನನ್ನದೆ ಆದ ಕೆಲವು ಅಭಿಪ್ರಾಯ, ಆದರ್ಶಗಳಿವೆ. ಒಮ್ಮಿಂದೊಮ್ಮೆಲೆ ಉದ್ಭವಿಸುವುದು ಪ್ರೀತಿಯೇ ಅಲ್ಲ. ಅದು ಕೇವಲ ವಯೋಸಹಜ ಚೇಷ್ಟೆ ಮಾತ್ರ.  "Love at first sight" ಎಂಬುದಕ್ಕಿಂತ ಹಾಸ್ಯಾಸ್ಪದವಾದುದು ಯಾವುದೂ ಇಲ್ಲ. ಪ್ರೇಮ ಒಂಥರ ಆರಾಧನೆಯಂತೆ. ನಿಷ್ಕಲ್ಮಶತೆಗೆ ಮಾತ್ರ ಇಲ್ಲಿ ಬೆಲೆ. ಒಮ್ಮೆ ಭಾವನೆಗಳು ಜನಿಸಿದರೆ ಅವುಗಳಿಗೆ ಮರಣವೂ ಇಲ್ಲ, ಅತಿಶಯೋಕ್ತಿ ಎನಿಸಿದರೂ ಕೆಲವೊಮ್ಮೆ ಇದು ಅಕ್ಷರಶಃ ಸತ್ಯ. ಇನ್ನು ನಮ್ಮದೇ ಕಲ್ಪನೆಗಳಲ್ಲಿ ಏನೇನೋ ಕಲ್ಪಿಸಿ ನಂತರ "ಕೈ ಕೊಟ್ಬಿಟ್ಳು ಮಗಾ she's a bitch",  " he's a cheater" ಎನ್ನುವ ಪ್ರಹಸನಗಳಿಗಂತೂ ನಮ್ಮಲ್ಲಿ ಕೊರತೆಯೇ ಇಲ್ಲ. ಪ್ರೇಮದಲ್ಲಿ ಪ್ರತಿಫಲಾಪೇಕ್ಷೆ ಎಂಬ ಪದವೇ ಇಲ್ಲ; ಇರಕೂಡದು. ನಮಗೆ ನಾಯಿಮರಿ ಇಷ್ಟವೆಂದು ನಾಯಿಮರಿಗೆ ನಾವು ಇಷ್ಟವಾಗಬೇಕೆಂದು ನಿಯಮವೇನೂ ಇಲ್ಲವಲ್ಲ. ಪ್ರೇಮವೈಫಲ್ಯವೆಂಬುದು ಕೂಡಾ ಅಸತ್ಯ. ನಿಜವಾಗಿಯೂ ಅಲ್ಲಿ ಇದ್ದಿದ್ದು ಪ್ರೇಮವೇ ಆದರೆ ಅದು ಚಿರಂಜೀವಿ. ನಿಮ್ಮ ನೆಚ್ಚಿನ ನಾಯಿ ನಿಮ್ಮನ್ನಗಲಿದರೆ ಅದರ ಮೇಲಿನ ಪ್ರೀತಿ ಸುಳ್ಳಾಗುತ್ತದೆಯೇ?? ಅಥವಾ ಸಾಯುತ್ತದೆಯೆ??( ತಪ್ಪು ತಿಳಿಯದಿರಿ ನಾನು ಶ್ವಾನಪ್ರೇಮಿಯಲ್ಲವೆ ಹಾಗಾಗಿ ನಾಯಿಯ ಉದಾಹರಣೆಗಳು ಅಧಿಕ) ಪ್ರೀತಿ ಎಂದರೆ "Who is your celebrity crush?" ಎಂದು ಕೇಳಿದರೆ "My crush is my celebrity" ಎನ್ನುವಷ್ಟು ಆಪ್ಯಾಯಮಾನವಾಗಿರಬೇಕು. ಸುಮ್ಮನೆ ಉದಾಹರಿಸಿದ್ದು ಬಿಡಿ, ಈ 'crush' ಸಂಸ್ಕೃತಿಯೇ ಅರ್ಥಹೀನ. ಪ್ರೇಮದಲ್ಲಿನ ನೈಜತೆಯೇ ಹಾಗೆ. ಒಂದು ವ್ಯಕ್ತಿತ್ವ ಇಷ್ಟವಾದರೆ ಉಳಿದೆಲ್ಲರೂ ಗೌಣವಾಗುತ್ತಾರೆ. ಉಳಿದವರಲ್ಲಿಯೂ ಅದೇ ವ್ಯಕ್ತಿತ್ವವನ್ನು ಕಾಣಲು ಬಯಸುತ್ತೇವೆ. ಆದರೆ ಅದು ಸಾಧ್ಯವಿಲ್ಲ. ಒಮ್ಮೆ ಒಬ್ಬರಲ್ಲಿ ನಿಮ್ಮ ಭಾವನೆಗಳನ್ನು ನೆಟ್ಟರೆ ಇನ್ನೊಂದೆಡೆಗೆ ಕಣ್ಣೆತ್ತಿಯೂ ನೋಡಲು ಆಗದು. ಮಾನುಷ ಭಾವನೆಗಳನ್ನು ಪದಗಳಲ್ಲಿ ವರ್ಣಿಸಲು ಅಸಾಧ್ಯ. ಅವುಗಳಲ್ಲಿನ ಪರವಶತೆ,ತಾದಾತ್ಮ್ಯತೆ,ಸಾಂಗತ್ಯಗಳನ್ನು ಅನುಭವಿಸಬಹುದೆ ವಿನಃ ಅಕ್ಷರಿಸಲಾಗದು. ಆದರೆ ಬೆಳಕಿದ್ದ ಮೇಲೆ ಕತ್ತಲೆಯೂ ಇರಲೇಬೇಕು. ಪ್ರೇಮದ ಮಧುರತೆಯನ್ನು  ಹೀರಲು ತತ್ಪರನಾದವನು ಕಹಿಯನ್ನೂ ಉಣ್ಣಲು ಸಿದ್ಧರಾಗಿಯೇ ಇರಬೇಕು. ಏಕೆಂದರೆ ಬದುಕು ನಾವೆಣಿಸಿದಂತಿರುವುದಿಲ್ಲ. ಜೀವನ ಏರಿಳಿತಗಳ ಶೇರು ಪೇಟೆಯಂತೆ. ಏರಿದರೆ ಏರುತ್ತಲೇ ಇರುತ್ತದೆ. ಇಳಿಯತೊಡಗಿದರೆ ಪ್ರತಿ ಇಳಿತದಲ್ಲೂ ಘಾಸಿಗೊಳಿಸಿ ಜರ್ಝರಿತರನ್ನಾಗಿಸುತ್ತದೆ. ಪೆಟ್ಟಿನ ಮೇಲೆ ಪೆಟ್ಟು ತಿಂದವನಿಗೆ ತನ್ನ ಮೇಲಿನ ನಂಬಿಕೆಯೇ ಸಾಯುತ್ತದೆ. ಸಾವಿರ ಉಳಿ ಏಟು ತಿಂದ ಶಿಲೆ ವಿಧಿಯಿದ್ದರೆ ಶಿಲ್ಪವಾಗುತ್ತದೆ. ಇಲ್ಲವಾದಲ್ಲಿ ಒಡೆದು ಛಿದ್ರವಾಗುತ್ತದೆ. 

             <br>
             <br>
               &emsp;  &emsp; &emsp;  &emsp;   &emsp;  &emsp;  ವೈಚಾರಿಕತೆಯ ಗೋಜಿಗೆ ಹೋಗದೆ ಪ್ರೇಮ-ನೇಮಗಳೆಂದರೆ ಇಂತವುಗಳು ಸಾಮಾನ್ಯ. ಶಿಕ್ಷಣವೇ ಮುಗಿದಿರುವುದಿಲ್ಲ ಆಗಲೇ 'ಬೇಟೆ' ಆರಂಭವಾಗಿರುತ್ತದೆ. ತಪ್ಪು ವಯಸ್ಸಿನದು ಎಂದು ಹೇಳಬಹುದಾದರೂ ವಿಚಾರ ಶಕ್ತಿ ಇಲ್ಲವೆ ಎಂಬ ಪ್ರಶ್ನೆ ಮೂಡುತ್ತದೆ. ಏನೇನೋ ಮಾಡಿ ಪಲಾಯನ ಪ್ರಸಂಗಗಳೂ ನಡೆದುಬಿಡುತ್ತದೆ. ಭವಿಷ್ಯದ ಚಿಂತನೆಗಳನ್ನೇ ನಡೆಸದೆ ಹೊಸ್ತಿಲು ದಾಟುತ್ತಾರೆ.ವಿದ್ಯೆ,ರೂಪ,ಉದ್ಯೋಗ,ಸ್ಥಾನಮಾನಗಳನ್ನು ಮೀರಿದ್ದು ಪ್ರೀತಿ ಎಂದು ದಾರ್ಶನಿಕರು, ತತ್ವಜ್ಞಾನಿಗಳು ಹೇಳಬಹುದು; ಒಪ್ಪೋಣ ಕೂಡ. ಅಂಕುರಿಸುವ ಪ್ರೇಮ ನಿರಂಕುಶವಾದದ್ದು. ಆದರೆ ಸಾಮಾಜಿಕ ಜೀವನದಲ್ಲಿ ಮೇಲಿನ ಪ್ರತಿಯೊಂದು ಅಂಶಗಳು ಕೂಡ ಪ್ರಾಮುಖ್ಯತೆ ಪಡೆದುಕೊಳ್ಳುತ್ತವೆ. ಯೋಗ್ಯತೆಯೆಂಬುದು ಸುವರ್ಣ ಕುಸುಮವಿದ್ದಂತೆ.  ನಿಮ್ಮ ಅನರ್ಹತೆ ಮುಂದಿನ ಭವಿಷ್ಯದಲ್ಲಿ ನಿಮ್ಮ ಸಂಗಾತಿಗೆ ತೊಡಕಾಗಬಾರದು. ಬದುಕನ್ನು ಹಂಚಿಕೊಳ್ಳಲು ಬರುವವರಿಗಾಗಿ ಬದುಕು ಕಟ್ಟಿಕೊಡುವ ಧೈರ್ಯವಿದ್ದರೆ ಮಾತ್ರ ಮುಂದಿನ ದಾರಿಯಲ್ಲಿ ಸಾಗಬಹುದು. ಇಲ್ಲವಾದಲ್ಲಿ ಸುಮ್ಮನೆ ನಂಬಿ ಬಂದವರ ಬದುಕನ್ನು ಹಾಳುಗೆಡವಿದಂತೆ. ಸೋತರೂ ಬೇಸರವಿಲ್ಲ, ಕೆಲವೊಮ್ಮೆ ಕೈಚೆಲ್ಲಿ ಕೂರುವುದೇ ಉತ್ತಮ. ಭಾರ ಹೆಚ್ಚಾಗಿ ಮುಳುಗುವ ದೋಣಿಯಿಂದ ಒಬ್ಬರು ಧುಮುಕಿದರೆ ಇನ್ನೊಂದು ಚೇತನವಾದರೂ ಉಳಿದೀತು. ಅಥವಾ ಈಜಬೇಕು, ದಡ ಸೇರಿ ಜಗದೆದುರು ನಿಲ್ಲಬೇಕು. ಕಾರ್ಮೋಡ ಕರಗಿ ವೃಷ್ಟಿಗೈದಾಗ ಮಾತ್ರ ನವಿಲು ನರ್ತಿಸುತ್ತದೆ.  ಅನುರಾಗದ ಆದರ್ಶವೇ ಅದು. ಪರಿಪೂರ್ಣ ನೆನಪುಗಳ ಮಂದಿರ ನಿರ್ಮಿಸಿ, ಎರಡು ಹನಿ ಕಣ್ಣೀರಿನ ತರ್ಪಣ ನೀಡಿ ಆರಾಧಿಸುವುದು ಕೆಲ ಸಮಯ ನಿತ್ಯ ನೈಮಿತ್ತಿಕ ಕರ್ಮವಾಗಿಬಿಟ್ಟರೆ ಮತ್ಯಾವುದರ ಹಂಗೂ ಬೇಕಾಗದು. ಮನುಜನ ಮನ ಅಗಾಧವಾದದ್ದು. ಇಚ್ಛಾಶಕ್ತಿ ಇದ್ದರೆ ಜಗವನ್ನೇ ಗೆಲ್ಲುವ ಸಾಮರ್ಥ್ಯ ಮನಸ್ಸಿಗಿದೆ. ನೀರವತೆಯ ಅಳಿಸಲು ನೆನಪುಗಳ ಕಲರವ ಸಾಕು. ಮೌನ ಮಿಡಿಯುತ್ತದೆ. ನೆನಪುಗಳಲ್ಲಿನ ನೆಮ್ಮದಿಯೇ ಇಬ್ಬದಿಗೂ ಪಸರಿದರೆ ಈ ಬದುಕಿನ ಸಾರ್ಥಕತೆ ಅನವರತ, ಅವಿರತ, ಅನಂತ......
<br>
<br>
             &emsp;  &emsp;   &emsp;  &emsp; &emsp;  &emsp;   &emsp;  &emsp; &emsp;  &emsp;   &emsp;  &emsp; &emsp;  &emsp;   &emsp;  &emsp; -ವಿಚಿತ್ರಚಿತ್ತ

        </p>
    </div>
    <script src="https://cdn.jsdelivr.net/npm/bootstrap@5.3.2/dist/js/bootstrap.bundle.min.js" integrity="sha384-C6RzsynM9kWDrMNeT87bh95OGNyZPhcTNXj1NW7RuBCsyN/o0jlpcV8Qyq46cDfL" crossorigin="anonymous"></script>
  </body>
</html>